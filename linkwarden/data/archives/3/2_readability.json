{"title":"Groningen lijdt strop van 6,2 miljoen na stopzetting mislukt ICT-project","byline":null,"dir":null,"lang":null,"content":"<div id=\"readability-page-1\" class=\"page\"><div>\n\t\t\t\t\t<p><strong>De gemeente Groningen lijdt een schadepost van 6,2 miljoen euro door een falend ICT-systeem voor de Dienst Sociale Zaken en Werk. Dat blijkt uit onderzoek door het onafhankelijk bureau Highberg.</strong><br>\n<span id=\"more-547773\"></span></p>\n<p>Het project moest de uitvoering van de participatiewet, Wet maatschappelijke ondersteuning (WMO) en de Jeugdwet eenvoudiger maken. De gemeente stopte daar vorig jaar mee, omdat het maar niet lukte om de dienstverlening aan de burger sneller, gemakkelijker en transparanter te maken. Dat had te maken met de complexiteit van het project en een opeenstapeling van fouten. Uiteindelijk liep de invoering en het beheer van het ICT-systeem met nieuwe software zo slecht dat het contract met de leverancier werd ontbonden.</p>\n<p>Volgens wethouder Philip Broeksma was de keuze voor een relatief jonge leverancier met een nieuw softwarepakket achteraf niet verstandig. Dat leidde tot vertragingen. De gemeenteambtenaren gingen er toch nog vanuit dat alles goed zou komen. Omdat het college van B&amp;W de ernst van de situatie niet kende, werd te laat op de rem getrapt. Vervolgens is het project stopgezet. De gemeente geeft dan ook toe dat ze de lat te hoog heeft gelegd.</p>\n<p>De gemeente zegt nu, op advies van Highberg, dat ze het project zelf heeft overgenomen. Dat is mogelijk door het aantrekken van medewerkers met meer kennis van ICT, en door minder afhankelijk te zijn van leveranciers. Een deel van de kosten kan worden gedekt binnen het project. Voor de resterende kosten heeft het college 3,5 miljoen euro uit de algemene reserve gehaald.</p>\n                </div></div>","textContent":"\n\t\t\t\t\tDe gemeente Groningen lijdt een schadepost van 6,2 miljoen euro door een falend ICT-systeem voor de Dienst Sociale Zaken en Werk. Dat blijkt uit onderzoek door het onafhankelijk bureau Highberg.\n\nHet project moest de uitvoering van de participatiewet, Wet maatschappelijke ondersteuning (WMO) en de Jeugdwet eenvoudiger maken. De gemeente stopte daar vorig jaar mee, omdat het maar niet lukte om de dienstverlening aan de burger sneller, gemakkelijker en transparanter te maken. Dat had te maken met de complexiteit van het project en een opeenstapeling van fouten. Uiteindelijk liep de invoering en het beheer van het ICT-systeem met nieuwe software zo slecht dat het contract met de leverancier werd ontbonden.\nVolgens wethouder Philip Broeksma was de keuze voor een relatief jonge leverancier met een nieuw softwarepakket achteraf niet verstandig. Dat leidde tot vertragingen. De gemeenteambtenaren gingen er toch nog vanuit dat alles goed zou komen. Omdat het college van B&W de ernst van de situatie niet kende, werd te laat op de rem getrapt. Vervolgens is het project stopgezet. De gemeente geeft dan ook toe dat ze de lat te hoog heeft gelegd.\nDe gemeente zegt nu, op advies van Highberg, dat ze het project zelf heeft overgenomen. Dat is mogelijk door het aantrekken van medewerkers met meer kennis van ICT, en door minder afhankelijk te zijn van leveranciers. Een deel van de kosten kan worden gedekt binnen het project. Voor de resterende kosten heeft het college 3,5 miljoen euro uit de algemene reserve gehaald.\n                ","length":1547,"excerpt":"De gemeente Groningen lijdt een schadepost van 6,2 miljoen euro door een falend ICT-systeem voor de Dienst Sociale Zaken en Werk. Dat blijkt uit onderzoek door het onafhankelijk bureau Highberg.","siteName":null}