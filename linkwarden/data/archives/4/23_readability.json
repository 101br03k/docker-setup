{"title":"Duitse overheid gaat Nederlandse caravans inzetten om snelheid op Autobahn omlaag te krijgen","byline":null,"dir":null,"lang":null,"content":"<div id=\"readability-page-1\" class=\"page\"><div>\n                        \n<p><em>Onze vaste correspondent Cas Pedaal roept al langer dat hij ‘internationaal correspondent’ genoemd wil worden wegens grensoverschrijdend gedrag. Met dit diepgravende artikel heeft hij de titel echt verdiend. Zoals altijd: dit artikel is gecontroleerd en voor de volle 1,00 procent waar bevonden. </em></p>\n\n\n\n<p>Al jaren lobbyen de groene partijen in Duitsland tevergeefs voor een maximumsnelheid op de Autobahn. Een onbegrensde snelheid zit in het bloed van de Duitsers en een wetswijziging zal er nooit doorheen komen. Daarom zet de klimaatlobby nu het geheime wapen in, de ultieme vijand van snelheid: de Nederlandse vakantieganger. Alleen de Kip-caravan met de gele plaat is effectief genoeg om de gemiddelde snelheid en de uitstoot omlaag te krijgen. </p>\n\n\n\n<p>De afgelopen maand zijn er in het diepste geheim al proeven gedraaid in Duitsland. We vragen Günther vom Gas, een Duitse verkeersdeelnemer, naar zijn ervaringen: ‘Ik was blij toen ik eindelijk de Nederlandse grens bereikte. In Nederland zijn er meer rijstroken en kunnen we eindelijk een beetje doorrijden. Echt een verademing om weer 100 km/u te kunnen rijden.’</p>\n\n\n\n<h2 id=\"h-schijnbewegingen-zijn-effectief\">Schijnbewegingen zijn effectief</h2>\n\n\n\n<p>Ook spreken we Stefan Leurhut, die met zijn Opel Grandland en caravan door Duitsland rijdt. ‘Het geheim is om tot het laatste moment te wachten om een rijstrook naar links te gaan’, zegt Leurhut. ‘Zo denkt de auto die met hoge snelheid aan komt rijden dat je hem gezien hebt. Maar op het laatste moment zet ik het knipperlicht aan en ga ik toch. Dit zijn de momenten waar je het voor doet.’</p>\n\n\n\n<p>De caravan is niet het enige middel om de snelheid omlaag te krijgen. Ook het toepassen van de Toyota Yaris met fietsendrager blijkt extreem effectief te zijn. ‘Daarnaast lopen er nu proeven met een Renault Captur. Zonder fietsenrek, maar gewoon met een gemiddelde bestuurder. Het zal niet lang meer duren voordat de gemiddelde snelheid in Duitsland onder die van Nederland ligt’, vertelt een woordvoerder. </p>\n\n\n\n<p><em>Meer <a href=\"https://topgear.nl/tag/satire/\">satire</a> lezen?</em></p>\n\n\n                                            </div></div>","textContent":"\n                        \nOnze vaste correspondent Cas Pedaal roept al langer dat hij ‘internationaal correspondent’ genoemd wil worden wegens grensoverschrijdend gedrag. Met dit diepgravende artikel heeft hij de titel echt verdiend. Zoals altijd: dit artikel is gecontroleerd en voor de volle 1,00 procent waar bevonden. \n\n\n\nAl jaren lobbyen de groene partijen in Duitsland tevergeefs voor een maximumsnelheid op de Autobahn. Een onbegrensde snelheid zit in het bloed van de Duitsers en een wetswijziging zal er nooit doorheen komen. Daarom zet de klimaatlobby nu het geheime wapen in, de ultieme vijand van snelheid: de Nederlandse vakantieganger. Alleen de Kip-caravan met de gele plaat is effectief genoeg om de gemiddelde snelheid en de uitstoot omlaag te krijgen. \n\n\n\nDe afgelopen maand zijn er in het diepste geheim al proeven gedraaid in Duitsland. We vragen Günther vom Gas, een Duitse verkeersdeelnemer, naar zijn ervaringen: ‘Ik was blij toen ik eindelijk de Nederlandse grens bereikte. In Nederland zijn er meer rijstroken en kunnen we eindelijk een beetje doorrijden. Echt een verademing om weer 100 km/u te kunnen rijden.’\n\n\n\nSchijnbewegingen zijn effectief\n\n\n\nOok spreken we Stefan Leurhut, die met zijn Opel Grandland en caravan door Duitsland rijdt. ‘Het geheim is om tot het laatste moment te wachten om een rijstrook naar links te gaan’, zegt Leurhut. ‘Zo denkt de auto die met hoge snelheid aan komt rijden dat je hem gezien hebt. Maar op het laatste moment zet ik het knipperlicht aan en ga ik toch. Dit zijn de momenten waar je het voor doet.’\n\n\n\nDe caravan is niet het enige middel om de snelheid omlaag te krijgen. Ook het toepassen van de Toyota Yaris met fietsendrager blijkt extreem effectief te zijn. ‘Daarnaast lopen er nu proeven met een Renault Captur. Zonder fietsenrek, maar gewoon met een gemiddelde bestuurder. Het zal niet lang meer duren voordat de gemiddelde snelheid in Duitsland onder die van Nederland ligt’, vertelt een woordvoerder. \n\n\n\nMeer satire lezen?\n\n\n                                            ","length":2045,"excerpt":"Onze vaste correspondent Cas Pedaal roept al langer dat hij ‘internationaal correspondent’ genoemd wil worden wegens grensoverschrijdend gedrag. Met dit diepgravende artikel heeft hij de titel echt verdiend. Zoals altijd: dit artikel is gecontroleerd en voor de volle 1,00 procent waar bevonden.","siteName":null}