{"title":"Revolutionaire kernreactor uit Nederland krijgt erkenning van de EU: ‘We zijn enorm trots’","byline":"Sebastian Maks","dir":null,"lang":null,"content":"<div id=\"readability-page-1\" class=\"page\"><div>\n<p>Thorizon is geselecteerd uit 22 bedrijven die hun project hadden ingediend bij de <a href=\"https://single-market-economy.ec.europa.eu/industry/industrial-alliances/european-industrial-alliance-small-modular-reactors_en\">European Industrial Alliance on SMRs</a>. Dat is een tak van de Europese Unie die de ontwikkeling en adoptie van <em>small modular reactors</em> (kernreactors met een maximaal vermogen van 300 megawatt) wil stimuleren.</p>\n<p>Speciale werkgroepen proberen gunstige randvoorwaarden te scheppen die het uitrollen van zulke SMR’s in Europa makkelijker moeten maken. Naast financiële bijstand zal de Europese alliantie de in totaal negen geselecteerde bedrijven een helpende hand bieden bij het uitrollen van pilot-opstellingen en het optimaliseren van veiligheid (een cruciaal thema binnen het debat over kernenergie).</p>\n<h2>Kernafval opruimen</h2>\n<p>Thorizon is in 2018 opgericht door Sander de Groot en Lucas Pool en is een <a href=\"https://mtsprout.nl/groei/academische-spin-outs-stimuleren\">spin-off</a> van Nuclear Research and consultancy Group (NRG), de organisatie die de reactor in Petten exploiteert. Twee jaar geleden ontving het bedrijf 12,5 miljoen euro aan investeringsgeld, dit jaar kwam daar 10 miljoen euro aan subsidie van de Franse overheid bij.</p>\n<p>Het Nederlands-Franse bedrijf ontwikkelt de Thorizon One. Dat is niet ‘zomaar’ een kernreactor, het is een zogeheten <a href=\"https://www.change.inc/energie/hoe-gaat-het-nu-met-de-nederlandse-thoriumreactor-die-kernafval-omzet-in-co2-vrije-energie-40303\">gesmoltenzoutreactor</a>. Dit is een duurzamere en veiligere variant van de traditionele kernreactor.</p>\n<p>Thorizon gebruikt als ‘brandstof’ een mix van nucleair afval en het radioactieve materiaal thorium. Zo wordt bestaand radioactief afval, geproduceerd door andere kernreactoren, in feite opgeruimd. Daarnaast is thorium veiliger dan uranium; de brandstof die gebruikelijk is bij traditionele kerncentrales. Thorium produceert namelijk afval dat minder lang radioactief blijft.</p>\n<h2>Gesmolten zout</h2>\n<p>Een centraal element van Thorizons techniek is gesmolten zout. Dat dient als koelmiddel in de reactor, maar ook als vloeibare drager van de brandstof (het thorium). Daardoor is de kans op een kernsmelting, waarbij onderdelen van een reactor oververhit raken en brandstofelementen smelten, veel kleiner. Ook kan het zout hoge temperaturen aan, zonder dat de druk verhoogd hoeft te worden. Dit biedt zowel voordelen op het gebied van veiligheid als efficiëntie.</p>\n<p>De Thorizon One heeft een vermogen van 100 megawatt en kan naar eigen zeggen 250.000 huishoudens van stroom voorzien. Ook kan de reactor warmte leveren die gebruikt kan worden bij industriële processen.</p>\n<p>‘We zijn enorm trots dat ons project deze bijzondere erkenning van de Europese Commissie heeft gekregen’, vertelt Kiki Lauwers, die sinds mei 2023 ceo is van Thorizon. ‘We zijn blij dat de voordelen van gesmoltenzoutreactoren nu steeds meer worden gewaardeerd. Dit project heeft het potentieel om niet alleen schone energie te leveren, maar ook om een nieuwe generatie reactoren op de markt te brengen die duurzamer, intrinsiek veiliger en tegen concurrerende kosten kan worden gebouwd.’</p>\n<h2>Kernenergie tijdens COP29</h2>\n<p>Recent werd bekend dat de EU tijdens de aankomende klimaattop in Azerbeidzjan (COP29) zal pleiten voor het gebruik van kernenergie in Europa. Daarmee is de energiebron een officieel onderdeel geworden van de onderhandelingsinzet.</p>\n<p>Sinds de kernramp van Fukushima in Japan, waarbij een kernsmelting ertoe leidde dat zo’n 150.000 mensen moesten evacueren, is kernenergie een beladen onderwerp. Maar vanwege de energietransitie en de wens om te stoppen met het verbranden van fossiele brandstoffen wordt het gebruik van nucleaire reactoren in toenemende mate overwogen en uitgevoerd.</p>\n<p><em>Dit artikel verscheen eerder op <a rel=\"noopener\" href=\"https://www.change.inc/\">Change Inc.</a>, het platform voor duurzaam nieuws in het bedrijfsleven. Change Inc. is onderdeel van de MT MediaGroep, net als MT/Sprout.</em></p>\n\n\n\n</div></div>","textContent":"\nThorizon is geselecteerd uit 22 bedrijven die hun project hadden ingediend bij de European Industrial Alliance on SMRs. Dat is een tak van de Europese Unie die de ontwikkeling en adoptie van small modular reactors (kernreactors met een maximaal vermogen van 300 megawatt) wil stimuleren.\nSpeciale werkgroepen proberen gunstige randvoorwaarden te scheppen die het uitrollen van zulke SMR’s in Europa makkelijker moeten maken. Naast financiële bijstand zal de Europese alliantie de in totaal negen geselecteerde bedrijven een helpende hand bieden bij het uitrollen van pilot-opstellingen en het optimaliseren van veiligheid (een cruciaal thema binnen het debat over kernenergie).\nKernafval opruimen\nThorizon is in 2018 opgericht door Sander de Groot en Lucas Pool en is een spin-off van Nuclear Research and consultancy Group (NRG), de organisatie die de reactor in Petten exploiteert. Twee jaar geleden ontving het bedrijf 12,5 miljoen euro aan investeringsgeld, dit jaar kwam daar 10 miljoen euro aan subsidie van de Franse overheid bij.\nHet Nederlands-Franse bedrijf ontwikkelt de Thorizon One. Dat is niet ‘zomaar’ een kernreactor, het is een zogeheten gesmoltenzoutreactor. Dit is een duurzamere en veiligere variant van de traditionele kernreactor.\nThorizon gebruikt als ‘brandstof’ een mix van nucleair afval en het radioactieve materiaal thorium. Zo wordt bestaand radioactief afval, geproduceerd door andere kernreactoren, in feite opgeruimd. Daarnaast is thorium veiliger dan uranium; de brandstof die gebruikelijk is bij traditionele kerncentrales. Thorium produceert namelijk afval dat minder lang radioactief blijft.\nGesmolten zout\nEen centraal element van Thorizons techniek is gesmolten zout. Dat dient als koelmiddel in de reactor, maar ook als vloeibare drager van de brandstof (het thorium). Daardoor is de kans op een kernsmelting, waarbij onderdelen van een reactor oververhit raken en brandstofelementen smelten, veel kleiner. Ook kan het zout hoge temperaturen aan, zonder dat de druk verhoogd hoeft te worden. Dit biedt zowel voordelen op het gebied van veiligheid als efficiëntie.\nDe Thorizon One heeft een vermogen van 100 megawatt en kan naar eigen zeggen 250.000 huishoudens van stroom voorzien. Ook kan de reactor warmte leveren die gebruikt kan worden bij industriële processen.\n‘We zijn enorm trots dat ons project deze bijzondere erkenning van de Europese Commissie heeft gekregen’, vertelt Kiki Lauwers, die sinds mei 2023 ceo is van Thorizon. ‘We zijn blij dat de voordelen van gesmoltenzoutreactoren nu steeds meer worden gewaardeerd. Dit project heeft het potentieel om niet alleen schone energie te leveren, maar ook om een nieuwe generatie reactoren op de markt te brengen die duurzamer, intrinsiek veiliger en tegen concurrerende kosten kan worden gebouwd.’\nKernenergie tijdens COP29\nRecent werd bekend dat de EU tijdens de aankomende klimaattop in Azerbeidzjan (COP29) zal pleiten voor het gebruik van kernenergie in Europa. Daarmee is de energiebron een officieel onderdeel geworden van de onderhandelingsinzet.\nSinds de kernramp van Fukushima in Japan, waarbij een kernsmelting ertoe leidde dat zo’n 150.000 mensen moesten evacueren, is kernenergie een beladen onderwerp. Maar vanwege de energietransitie en de wens om te stoppen met het verbranden van fossiele brandstoffen wordt het gebruik van nucleaire reactoren in toenemende mate overwogen en uitgevoerd.\nDit artikel verscheen eerder op Change Inc., het platform voor duurzaam nieuws in het bedrijfsleven. Change Inc. is onderdeel van de MT MediaGroep, net als MT/Sprout.\n\n\n\n","length":3571,"excerpt":"Thorizon is geselecteerd uit 22 bedrijven die hun project hadden ingediend bij de European Industrial Alliance on SMRs. Dat is een tak van de Europese Unie die de ontwikkeling en adoptie van small modular reactors (kernreactors met een maximaal vermogen van 300 megawatt) wil stimuleren.","siteName":null}