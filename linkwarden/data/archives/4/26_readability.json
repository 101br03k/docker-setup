{"title":"Hoeveel titels moet Verstappen winnen voordat hij gekke kleding gaat dragen?","byline":null,"dir":null,"lang":null,"content":"<div id=\"readability-page-1\" class=\"page\"><div>\n                        \n<p><em>Na een onsuccesvolle poging om dropship-cursussen te slijten in Dubai, reist onze vaste correspondent Cas Pedaal af naar Qatar om de F1-race bij te wonen en de feitelijkste nieuwtjes boven water te halen. Zoals altijd: dit artikel berust voor de volle 1,00 procent op de waarheid. </em></p>\n\n\n\n<p>‘Je ziet bij Hamilton dat er na zijn eerste kampioenschap in 2008 weinig aan zijn stijl veranderde. En ook na zijn tweede kampioenschap, dit keer bij Mercedes, gebeurde er nog niet veel. Goed, hij verscheen een keer in een fluwelen smoking bij een gala, maar dat is het wel’, stelt mode-expert Ko Tuur met een analytische blik. Hij ziet een correlatie tussen het winnen van kampioenschappen en kledingstijl.</p>\n\n\n\n<p>Tuur analyseert al tientallen jaren de mode van F1-coureurs en is sinds de komst van Hamilton voor het eerst in decennia niet meer werkloos. De stijl van de Britse F1-coureur, daar houdt Ko Tuur wel van: ‘Heeft ie bleek in z’n wasmachine gegooid? Had ie een verkleedpartij en was hij de tijd vergeten? Of heeft ie de kringloop overvallen? Het giswerk maakt het leuk.’</p>\n\n\n\n<p>De logische vraag is nu: hoeveel titels moet Verstappen winnen voordat hij gekke kleding mag dragen? ‘Bij het derde kampioenschap in 2015 zag je ineens 69 procent meer kleur in de garderobe van Hamilton. Dus als mijn berekeningen kloppen, zullen de eerste kleurrijke outfits van Verstappen tegen het einde van dit seizoen moeten verschijnen.’</p>\n\n\n\n<p>‘Mensen klagen dat het geen exacte wetenschap is, maar uit mijn analyse blijkt dat 50 procent van alle zevenvoudig wereldkampioenen zich ontpopt tot mode-icoon, en dat het in de afgelopen tien jaar zelfs 100 procent was. Feiten zijn gewoon feiten’, zegt de mode-expert. </p>\n\n\n\n<p><em>Meer <a href=\"https://topgear.nl/tag/satire/\">satire</a> lezen?</em></p>\n\n\n\n\n\n\n                                            </div></div>","textContent":"\n                        \nNa een onsuccesvolle poging om dropship-cursussen te slijten in Dubai, reist onze vaste correspondent Cas Pedaal af naar Qatar om de F1-race bij te wonen en de feitelijkste nieuwtjes boven water te halen. Zoals altijd: dit artikel berust voor de volle 1,00 procent op de waarheid. \n\n\n\n‘Je ziet bij Hamilton dat er na zijn eerste kampioenschap in 2008 weinig aan zijn stijl veranderde. En ook na zijn tweede kampioenschap, dit keer bij Mercedes, gebeurde er nog niet veel. Goed, hij verscheen een keer in een fluwelen smoking bij een gala, maar dat is het wel’, stelt mode-expert Ko Tuur met een analytische blik. Hij ziet een correlatie tussen het winnen van kampioenschappen en kledingstijl.\n\n\n\nTuur analyseert al tientallen jaren de mode van F1-coureurs en is sinds de komst van Hamilton voor het eerst in decennia niet meer werkloos. De stijl van de Britse F1-coureur, daar houdt Ko Tuur wel van: ‘Heeft ie bleek in z’n wasmachine gegooid? Had ie een verkleedpartij en was hij de tijd vergeten? Of heeft ie de kringloop overvallen? Het giswerk maakt het leuk.’\n\n\n\nDe logische vraag is nu: hoeveel titels moet Verstappen winnen voordat hij gekke kleding mag dragen? ‘Bij het derde kampioenschap in 2015 zag je ineens 69 procent meer kleur in de garderobe van Hamilton. Dus als mijn berekeningen kloppen, zullen de eerste kleurrijke outfits van Verstappen tegen het einde van dit seizoen moeten verschijnen.’\n\n\n\n‘Mensen klagen dat het geen exacte wetenschap is, maar uit mijn analyse blijkt dat 50 procent van alle zevenvoudig wereldkampioenen zich ontpopt tot mode-icoon, en dat het in de afgelopen tien jaar zelfs 100 procent was. Feiten zijn gewoon feiten’, zegt de mode-expert. \n\n\n\nMeer satire lezen?\n\n\n\n\n\n\n                                            ","length":1782,"excerpt":"Na een onsuccesvolle poging om dropship-cursussen te slijten in Dubai, reist onze vaste correspondent Cas Pedaal af naar Qatar om de F1-race bij te wonen en de feitelijkste nieuwtjes boven water te halen. Zoals altijd: dit artikel berust voor de volle 1,00 procent op de waarheid.","siteName":null}