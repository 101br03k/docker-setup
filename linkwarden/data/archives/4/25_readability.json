{"title":"Rob (44) heeft spijt van veroorzaken aanrijding: ‘Baby On Board-bordje niet gezien’","byline":null,"dir":null,"lang":null,"content":"<div id=\"readability-page-1\" class=\"page\"><div>\n                        \n<p><em>De goedkope last-minute-vakantie van onze vaste correspondent Cas Pedaal werd op het laatste moment geannuleerd, dus hij stuurde ons met tegenzin weer eens een artikel op. Zoals altijd hebben we zijn werk gecontroleerd en zijn zijn beweringen voor de volle 1,00 procent waar bevonden.</em></p>\n\n\n\n<p>‘Pas op het laatste moment zag ik het bordje met de zuignap op de achterruit hangen’, zegt R. Beck schuldbewust. ‘Normaal zie je dat gele bordje al ruim van tevoren, maar die geblindeerde achterramen zijn levensgevaarlijk. Daar moeten mensen zich echt bewust van zijn. Als ik dat bordje had gezien, had ik natuurlijk voorzichtiger gereden.’ </p>\n\n\n\n<p>Gelukkig zat er niemand anders dan de bestuurder in de andere auto. ‘Ja, dat vind ik dan weer misleidend’, zegt Beck. ‘Als er geen baby aan boord is, moet je dat plaatje weghalen. Over misleiding gesproken, ik ben het ook vaak niet eens met de “babe on board”-plakkers. Ook daar moeten duidelijkere regels voor komen, vind ik.’</p>\n\n\n\n<p>Uit recent onderzoek blijkt dat 69 procent van de automobilisten zonder deze ‘baby on board’-sticker er ook niet van gediend is om aangereden te worden. Er wordt daarom gewerkt aan een soort ‘nee-nee-sticker’ zoals op de brievenbus, maar dan voor op de auto: ‘Nee, geen baby. Nee, geen aanrijding.’ Tot die tijd kunnen bestuurders beter het zekere voor het onzekere nemen en geen aanrijdingen veroorzaken. </p>\n\n\n\n<p><em>Meer <a href=\"https://topgear.nl/tag/satire/\">satire</a> lezen?</em></p>\n\n\n                                            </div></div>","textContent":"\n                        \nDe goedkope last-minute-vakantie van onze vaste correspondent Cas Pedaal werd op het laatste moment geannuleerd, dus hij stuurde ons met tegenzin weer eens een artikel op. Zoals altijd hebben we zijn werk gecontroleerd en zijn zijn beweringen voor de volle 1,00 procent waar bevonden.\n\n\n\n‘Pas op het laatste moment zag ik het bordje met de zuignap op de achterruit hangen’, zegt R. Beck schuldbewust. ‘Normaal zie je dat gele bordje al ruim van tevoren, maar die geblindeerde achterramen zijn levensgevaarlijk. Daar moeten mensen zich echt bewust van zijn. Als ik dat bordje had gezien, had ik natuurlijk voorzichtiger gereden.’ \n\n\n\nGelukkig zat er niemand anders dan de bestuurder in de andere auto. ‘Ja, dat vind ik dan weer misleidend’, zegt Beck. ‘Als er geen baby aan boord is, moet je dat plaatje weghalen. Over misleiding gesproken, ik ben het ook vaak niet eens met de “babe on board”-plakkers. Ook daar moeten duidelijkere regels voor komen, vind ik.’\n\n\n\nUit recent onderzoek blijkt dat 69 procent van de automobilisten zonder deze ‘baby on board’-sticker er ook niet van gediend is om aangereden te worden. Er wordt daarom gewerkt aan een soort ‘nee-nee-sticker’ zoals op de brievenbus, maar dan voor op de auto: ‘Nee, geen baby. Nee, geen aanrijding.’ Tot die tijd kunnen bestuurders beter het zekere voor het onzekere nemen en geen aanrijdingen veroorzaken. \n\n\n\nMeer satire lezen?\n\n\n                                            ","length":1465,"excerpt":"De goedkope last-minute-vakantie van onze vaste correspondent Cas Pedaal werd op het laatste moment geannuleerd, dus hij stuurde ons met tegenzin weer eens een artikel op. Zoals altijd hebben we zijn werk gecontroleerd en zijn zijn beweringen voor de volle 1,00 procent waar bevonden.","siteName":null}