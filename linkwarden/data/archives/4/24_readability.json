{"title":"Man met blaas van 20 liter kijkt uit naar EV’s met 1.200 kilometer actieradius","byline":null,"dir":null,"lang":null,"content":"<div id=\"readability-page-1\" class=\"page\"><div>\n                        \n<p><em>Onze vaste correspondent Cas Pedaal is zo iemand die – zelfs als er genoeg opties zijn om vrij te staan – altijd naast jou komt staan bij het urinoir. En zo vangt hij nog weleens wat interessants op. Zoals altijd: deze tekst is gecontroleerd en voor de volle 1,00 procent waarheidsgetrouw bevonden</em>.</p>\n\n\n\n<p>‘Ja, ik zet altijd maar een aflevering van <em>The Bachelor </em>aan tijdens het plassen, dan lijkt mijn gezeik nog mee te vallen’, grapt Uri Neerhen. Maar dat is niet de enige reden. ‘Het gaat best vervelen als je zo’n lange tijd moet staan’, klaagt hij. Deze man heeft namelijk een bijzondere aandoening: een blaas van meer dan 20 liter. En dat maakt dat hij maar wat blij is met de technologische vooruitgang. </p>\n\n\n\n<p>‘Ik wil best elektrisch rijden, maar ik kan niet uit de voeten met de actieradius van de huidige auto’s. Als ik nu op vakantie wil, moet ik al na 6 uur rijden stoppen om bij te laden’, meent Uri. ‘Dit is zonde van mijn tijd, want ik hoef dan nog lang niet naar het toilet. Nee, ik hou het voorlopig nog even bij mijn oude Duitse dieselauto.’</p>\n\n\n\n<p>Uri ziet de toekomst hoopvol in. ‘Ik las onlangs over elektrische auto’s die eraan zitten te komen met meer dan 1.000 kilometer bereik. Dan kan ik tenminste de eerste plaspauze in Milaan houden en heb ik onderweg geen samengeknepen billetjes meer of ik het wel ga halen. Of juist wel, maar dan weet ik dat ik het precies goed getimed heb.’</p>\n\n\n\n<p><em>Meer <a href=\"https://topgear.nl/tag/satire/\">satire</a> lezen?</em></p>\n\n\n                                            </div></div>","textContent":"\n                        \nOnze vaste correspondent Cas Pedaal is zo iemand die – zelfs als er genoeg opties zijn om vrij te staan – altijd naast jou komt staan bij het urinoir. En zo vangt hij nog weleens wat interessants op. Zoals altijd: deze tekst is gecontroleerd en voor de volle 1,00 procent waarheidsgetrouw bevonden.\n\n\n\n‘Ja, ik zet altijd maar een aflevering van The Bachelor aan tijdens het plassen, dan lijkt mijn gezeik nog mee te vallen’, grapt Uri Neerhen. Maar dat is niet de enige reden. ‘Het gaat best vervelen als je zo’n lange tijd moet staan’, klaagt hij. Deze man heeft namelijk een bijzondere aandoening: een blaas van meer dan 20 liter. En dat maakt dat hij maar wat blij is met de technologische vooruitgang. \n\n\n\n‘Ik wil best elektrisch rijden, maar ik kan niet uit de voeten met de actieradius van de huidige auto’s. Als ik nu op vakantie wil, moet ik al na 6 uur rijden stoppen om bij te laden’, meent Uri. ‘Dit is zonde van mijn tijd, want ik hoef dan nog lang niet naar het toilet. Nee, ik hou het voorlopig nog even bij mijn oude Duitse dieselauto.’\n\n\n\nUri ziet de toekomst hoopvol in. ‘Ik las onlangs over elektrische auto’s die eraan zitten te komen met meer dan 1.000 kilometer bereik. Dan kan ik tenminste de eerste plaspauze in Milaan houden en heb ik onderweg geen samengeknepen billetjes meer of ik het wel ga halen. Of juist wel, maar dan weet ik dat ik het precies goed getimed heb.’\n\n\n\nMeer satire lezen?\n\n\n                                            ","length":1489,"excerpt":"Onze vaste correspondent Cas Pedaal is zo iemand die – zelfs als er genoeg opties zijn om vrij te staan – altijd naast jou komt staan bij het urinoir. En zo vangt hij nog weleens wat interessants op. Zoals altijd: deze tekst is gecontroleerd en voor de volle 1,00 procent waarheidsgetrouw bevonden.","siteName":null}