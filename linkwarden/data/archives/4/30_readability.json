{"title":"Jan (44) bezorgd over privacy bij Chinese automerken, zo zet hij op TikTok met zijn Huawei-telefoon","byline":null,"dir":null,"lang":null,"content":"<div id=\"readability-page-1\" class=\"page\"><div>\n                        \n<p><em>We hebben onze vermoedens over onze vaste correspondent Cas Pedaal wederom niet kunnen hardmaken, en we moeten zijn wekelijkse artikel blijven publiceren. Zoals altijd zijn de artikelen grondig nagelopen en voor de volle 1,00 procent waar bevonden. </em></p>\n\n\n\n<p>Het begint in 2019 met de terugkeer van MG. Een vertrouwde naam uit Engeland, maar eigenlijk is het inmiddels een Chinees automerk. Andere bedrijven uit dat land keken het even rustig aan, maar 2023 wordt echt het jaar van de opmars van Chinese automerken. En daar is niet iedereen zo blij mee. Neem de 44-jarige Jan uit Dwingeloo, die zijn zorgen niet onder stoelen of banken steekt. </p>\n\n\n\n<p>Nadat we een klaagzang van Jan op TikTok zien langskomen, sturen we hem een berichtje en nodigt hij ons uit op de koffie. Bij de voordeur hangt een videodeurbel van het merk Xiaomi. ‘Ik kijk graag wie er aan de deur staat. Als ik het niet vertrouw, doe ik niet open. Ik ben nogal op mijn privacy gesteld, zie je’, zo legt Jan uit. </p>\n\n\n\n<p>Hij haalt een Huawei P30 uit zijn zak. ‘Misschien komt er een video op TikTok langs met wat ik bedoel. Ik zie regelmatig filmpjes van mensen die uitleggen hoe het écht zit met die Chinese autofabrikanten. Bedrijven die zoveel data verzamelen, daar wil ik niks mee te maken hebben. Ze willen écht alles van je weten. Wat moeten ze met die info?’</p>\n\n\n\n<p>Ons interview wordt onderbroken door een piepje van zijn Amazfit-smartwatch. ‘Kijk nou, ik heb al veel te lang niet bewogen. Knap hoe die horloges dat tegenwoordig weten, hè? Deze houdt zelfs in de gaten of ik goed slaap en of ik stress heb.’ Hij schopt wat AliExpress- en Wish-dozen aan de kant. ‘Ik moet ervandoor, maar ik wil iedereen op het hart drukken: geef niet te veel informatie aan die Chinese autobedrijven. Straks weten ze alles over je.’</p>\n\n\n\n<p><em>Meer <a href=\"https://topgear.nl/tag/satire/\">satire</a> lezen?</em></p>\n\n\n                                            </div></div>","textContent":"\n                        \nWe hebben onze vermoedens over onze vaste correspondent Cas Pedaal wederom niet kunnen hardmaken, en we moeten zijn wekelijkse artikel blijven publiceren. Zoals altijd zijn de artikelen grondig nagelopen en voor de volle 1,00 procent waar bevonden. \n\n\n\nHet begint in 2019 met de terugkeer van MG. Een vertrouwde naam uit Engeland, maar eigenlijk is het inmiddels een Chinees automerk. Andere bedrijven uit dat land keken het even rustig aan, maar 2023 wordt echt het jaar van de opmars van Chinese automerken. En daar is niet iedereen zo blij mee. Neem de 44-jarige Jan uit Dwingeloo, die zijn zorgen niet onder stoelen of banken steekt. \n\n\n\nNadat we een klaagzang van Jan op TikTok zien langskomen, sturen we hem een berichtje en nodigt hij ons uit op de koffie. Bij de voordeur hangt een videodeurbel van het merk Xiaomi. ‘Ik kijk graag wie er aan de deur staat. Als ik het niet vertrouw, doe ik niet open. Ik ben nogal op mijn privacy gesteld, zie je’, zo legt Jan uit. \n\n\n\nHij haalt een Huawei P30 uit zijn zak. ‘Misschien komt er een video op TikTok langs met wat ik bedoel. Ik zie regelmatig filmpjes van mensen die uitleggen hoe het écht zit met die Chinese autofabrikanten. Bedrijven die zoveel data verzamelen, daar wil ik niks mee te maken hebben. Ze willen écht alles van je weten. Wat moeten ze met die info?’\n\n\n\nOns interview wordt onderbroken door een piepje van zijn Amazfit-smartwatch. ‘Kijk nou, ik heb al veel te lang niet bewogen. Knap hoe die horloges dat tegenwoordig weten, hè? Deze houdt zelfs in de gaten of ik goed slaap en of ik stress heb.’ Hij schopt wat AliExpress- en Wish-dozen aan de kant. ‘Ik moet ervandoor, maar ik wil iedereen op het hart drukken: geef niet te veel informatie aan die Chinese autobedrijven. Straks weten ze alles over je.’\n\n\n\nMeer satire lezen?\n\n\n                                            ","length":1870,"excerpt":"We hebben onze vermoedens over onze vaste correspondent Cas Pedaal wederom niet kunnen hardmaken, en we moeten zijn wekelijkse artikel blijven publiceren. Zoals altijd zijn de artikelen grondig nagelopen en voor de volle 1,00 procent waar bevonden.","siteName":null}