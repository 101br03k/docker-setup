{"title":"Frits (38) gaat uit protest geen boetes meer rijden: ‘Dat zal de overheid leren’","byline":null,"dir":null,"lang":null,"content":"<div id=\"readability-page-1\" class=\"page\"><div>\n                        \n<p><em>Onze vaste correspondent Cas Pedaal heeft aan den lijve ondervonden dat je niet áltijd straffeloos een agent een verwensing naar zijn hoofd mag slingeren. Inmiddels is hij weer op vrije voeten en heeft hij zijn wekelijkse artikel weer ingeleverd. Zoals altijd: helemaal gecheckt en voor de volle 1,00 procent waar bevonden.</em></p>\n\n\n\n<p>‘Ik heb mijn sticker met “official CJIB-sponsor” weer van m’n achterklep getrokken’, zegt Frits Meester resoluut. Hij is boos omdat het ministerie van Justitie en Veiligheid volgend jaar de verkeersboetes met nog eens 10 procent wil verhogen. ‘Dit doen ze alleen om de staatskas te spekken. Ik noem ze altijd “de roverheid”. Schrijf je dat wel op? Is een leuk grapje’, dringt Frits Meester aan.</p>\n\n\n\n<p>‘Dit is al de tweede keer dat ze de boetes verhogen, en het leven is al duur genoeg. Daarom ga ik uit protest géén snelheidsboetes meer rijden totdat het plan van de baan is. En ik roep iedereen op uit protest zich netjes aan de snelheid te houden. Want wist je dat 100 procent van de snelheidsboetes in Nederland wordt gereden door hardrijders? Dit gaat ze een hoop geld kosten’, meent Frits. </p>\n\n\n\n<p>‘En als iedereen vandaag stopt met het scoren van verkeersboetes, dan kost dat de overheid meer dan 600 miljoen euro per jaar. Dan krabbelen ze binnen <em>no-time</em> terug. We zullen eens zien hoe blij ze zijn als iedereen zich in Nederland plots netjes aan de regels houdt. Pas als ze de plannen voor 2024 bijstellen, ga ik weer te hard rijden’, zegt Frits. </p>\n\n\n\n<p><em>Meer <a href=\"https://topgear.nl/tag/satire/\">satire</a> lezen?</em></p>\n\n\n                                            </div></div>","textContent":"\n                        \nOnze vaste correspondent Cas Pedaal heeft aan den lijve ondervonden dat je niet áltijd straffeloos een agent een verwensing naar zijn hoofd mag slingeren. Inmiddels is hij weer op vrije voeten en heeft hij zijn wekelijkse artikel weer ingeleverd. Zoals altijd: helemaal gecheckt en voor de volle 1,00 procent waar bevonden.\n\n\n\n‘Ik heb mijn sticker met “official CJIB-sponsor” weer van m’n achterklep getrokken’, zegt Frits Meester resoluut. Hij is boos omdat het ministerie van Justitie en Veiligheid volgend jaar de verkeersboetes met nog eens 10 procent wil verhogen. ‘Dit doen ze alleen om de staatskas te spekken. Ik noem ze altijd “de roverheid”. Schrijf je dat wel op? Is een leuk grapje’, dringt Frits Meester aan.\n\n\n\n‘Dit is al de tweede keer dat ze de boetes verhogen, en het leven is al duur genoeg. Daarom ga ik uit protest géén snelheidsboetes meer rijden totdat het plan van de baan is. En ik roep iedereen op uit protest zich netjes aan de snelheid te houden. Want wist je dat 100 procent van de snelheidsboetes in Nederland wordt gereden door hardrijders? Dit gaat ze een hoop geld kosten’, meent Frits. \n\n\n\n‘En als iedereen vandaag stopt met het scoren van verkeersboetes, dan kost dat de overheid meer dan 600 miljoen euro per jaar. Dan krabbelen ze binnen no-time terug. We zullen eens zien hoe blij ze zijn als iedereen zich in Nederland plots netjes aan de regels houdt. Pas als ze de plannen voor 2024 bijstellen, ga ik weer te hard rijden’, zegt Frits. \n\n\n\nMeer satire lezen?\n\n\n                                            ","length":1570,"excerpt":"Onze vaste correspondent Cas Pedaal heeft aan den lijve ondervonden dat je niet áltijd straffeloos een agent een verwensing naar zijn hoofd mag slingeren. Inmiddels is hij weer op vrije voeten en heeft hij zijn wekelijkse artikel weer ingeleverd. Zoals altijd: helemaal gecheckt en voor de volle 1,00 procent waar bevonden.","siteName":null}