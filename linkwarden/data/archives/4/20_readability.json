{"title":"Deze bizarre tweekoppige bus kun je echt bestellen bij Citroën (en daar is een goede reden voor)","byline":null,"dir":null,"lang":null,"content":"<div id=\"readability-page-1\" class=\"page\"><div>\n                        \n<p>Wist je dat je in België niet aan de andere kant van de weg mag parkeren? Als de neus van jouw auto tegen de rijrichting instaat, dan krijg je een boete. Met deze tweekoppige Citroën zijn die boetes verleden tijd. En nee, dit is geen geintje of een flauwe Photoshop, zo staat de Jumper echt op de website van Citroën. Je kunt hem ook als Fiat Ducato of Peugeot Boxer krijgen. </p>\n\n\n\n<p>Deze Jumper staat onder de naam ‘losse kop’ in de configurator van Citroën. Het zijn twee volwaardige cabines met elk een motor, een transmissie en een stuur. Het is dan ook niet de bedoeling dat je hem zo in gebruik neemt. Sterker nog: je krijgt hem zo ook niet op kenteken omdat je zaken mist zoals achterlichten en kentekenplaatverlichting. Het is de bedoeling dat je de Siamese bus uit elkaar haalt.</p>\n\n\n\n<h2 id=\"h-de-tweekoppige-bus-is-voor-carrosseriebouwers\">De tweekoppige bus is voor carrosseriebouwers </h2>\n\n\n\n<p>De ‘losse kop’ is voor bedrijven die graag zelf een achterkant op de bus knutselen. Bijvoorbeeld carrosseriebouwers die graag een ambulance willen bouwen. Door twee Jumpers zonder achterwielen tijdelijk aan elkaar te bevestigen, zijn ze makkelijker te vervoeren – én fabrieksmedewerkers hoeven nooit achteruit te parkeren. Overigens kun je er ook gewoon ééntje bestellen, als je dat graag zou willen.</p>\n\n\n\n<p>De losse kop van de Citroën Jumper kost 49.932 euro inclusief BTW en BPM. Dat is duurder dan een volledige bus (48.504 euro) of eentje mét achterwielen (48.980 euro), maar dat komt omdat de losse cabine een krachtigere motor heeft. We zien er wel een mooie nieuwe klasse voor <em>Te Land, Ter Zee en in de Lucht</em> in. De voorste bestuurder mag alleen maar het gaspedaal bedienen en de achterste moet sturen. Of andersom. </p>\n\n\n\n\n\n\n\n\n\n\n                                            </div></div>","textContent":"\n                        \nWist je dat je in België niet aan de andere kant van de weg mag parkeren? Als de neus van jouw auto tegen de rijrichting instaat, dan krijg je een boete. Met deze tweekoppige Citroën zijn die boetes verleden tijd. En nee, dit is geen geintje of een flauwe Photoshop, zo staat de Jumper echt op de website van Citroën. Je kunt hem ook als Fiat Ducato of Peugeot Boxer krijgen. \n\n\n\nDeze Jumper staat onder de naam ‘losse kop’ in de configurator van Citroën. Het zijn twee volwaardige cabines met elk een motor, een transmissie en een stuur. Het is dan ook niet de bedoeling dat je hem zo in gebruik neemt. Sterker nog: je krijgt hem zo ook niet op kenteken omdat je zaken mist zoals achterlichten en kentekenplaatverlichting. Het is de bedoeling dat je de Siamese bus uit elkaar haalt.\n\n\n\nDe tweekoppige bus is voor carrosseriebouwers \n\n\n\nDe ‘losse kop’ is voor bedrijven die graag zelf een achterkant op de bus knutselen. Bijvoorbeeld carrosseriebouwers die graag een ambulance willen bouwen. Door twee Jumpers zonder achterwielen tijdelijk aan elkaar te bevestigen, zijn ze makkelijker te vervoeren – én fabrieksmedewerkers hoeven nooit achteruit te parkeren. Overigens kun je er ook gewoon ééntje bestellen, als je dat graag zou willen.\n\n\n\nDe losse kop van de Citroën Jumper kost 49.932 euro inclusief BTW en BPM. Dat is duurder dan een volledige bus (48.504 euro) of eentje mét achterwielen (48.980 euro), maar dat komt omdat de losse cabine een krachtigere motor heeft. We zien er wel een mooie nieuwe klasse voor Te Land, Ter Zee en in de Lucht in. De voorste bestuurder mag alleen maar het gaspedaal bedienen en de achterste moet sturen. Of andersom. \n\n\n\n\n\n\n\n\n\n\n                                            ","length":1737,"excerpt":"Wist je dat je in België niet aan de andere kant van de weg mag parkeren? Als de neus van jouw auto tegen de rijrichting instaat, dan krijg je een boete. Met deze tweekoppige Citroën zijn die boetes verleden tijd. En nee, dit is geen geintje of een flauwe Photoshop, zo staat de Jumper echt op de website van Citroën. Je kunt hem ook als Fiat Ducato of Peugeot Boxer krijgen.","siteName":null}