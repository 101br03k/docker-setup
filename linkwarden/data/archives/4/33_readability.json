{"title":"Internationale media zien dat Norris gekleineerd wordt door Verstappen","byline":null,"dir":null,"lang":null,"content":"<div id=\"readability-page-1\" class=\"page\"><section><strong><p>Het gesprek na de Grand Prix van de Verenigde Staten kan niet anders dan gaan over het duel tussen <a href=\"https://www.gpblog.com/nl/f1-coureurs/max-verstappen\">Max Verstappen</a> en <a href=\"https://www.gpblog.com/nl/f1-coureurs/lando-norris\">Lando Norris</a>. De internationale media smulden van het gevecht tussen de twee, waarbij Verstappen opnieuw als de held wordt afgeschilderd, en Norris toch ietwat als de naïeve nummer twee.</p></strong><h2>Daily Mail – Engeland</h2><p>Lando Norris ‘blinks again’ op een cruciaal moment in de titelrace, zo kopt het Britse Daily Mail na de Grand Prix in Austin. <em>‘Wat je niet kan doen is een titelrivaal zoals Max Verstappen de ruimte zo groot als Texas geven en verwachten dat je hem kan verslaan in het meest zwaarbevochten kampioenschap in de motorsport. Dat is wat Lando Norris deed’,</em> zo is de krant kritisch voor de nummer één van <a href=\"https://www.gpblog.com/nl/f1-teams/mclaren\">McLaren</a>.</p><p><em>''Verstappen heeft geen tweede uitnodiging nodig. Hij is getraind om zijn Red Bull door elk gat heen te beuken, laat staan een gat dat nooit daar had moeten zijn. Dit zou altijd een belangrijke test worden voor Norris, die hij verpest heeft. Verstappen reed als een god om die derde plek te verdedigen.’’</em></p><h2>Bild – Duitsland</h2><p>‘Inhaalruzie tussen Verstappen en Norris’ kopt Bild boven het artikel over de wedstrijd. De Duitse krant spreekt van een drama voor Norris nadat hij zijn derde plek verloor door een penalty, maar ook van een ‘mega showdown’ tussen de twee titelrivalen.</p><p>In de cijfers voor de coureurs blijkt hoe Bild denkt over het gevecht tussen de rivalen. Verstappen krijgt na <a href=\"https://www.gpblog.com/nl/f1-coureurs/charles-leclerc\">Charles Leclerc</a> het hoogste cijfer: <em>‘’De wereldkampioen probeerde niet eens te winnen. Zijn enige tegenstander was Lando Norris, de 1-2 van <a href=\"https://www.gpblog.com/nl/f1-teams/ferrari\">Ferrari</a> kon hij makkelijk weggeven. Slim. Toen het echt spannend werd, maakte hij geen fout en liet hij Norris niet passeren.’’</em></p><p>Norris krijgt een veel lager cijfer van de redactie:<em> ‘’Van P1 naar P4 na vier bochten is niet goed. Hij werd geklopt door Verstappen bij de start en had de binnenkant meer dicht moeten zetten. Later op verse banden kende hij een goede comeback, maar had direct de plek moeten teruggeven aan Max na zijn opportunistische inhaalactie.’’</em></p><h2>De Telegraaf – Nederland</h2><p>De Nederlandse Telegraaf opent het wedstrijdverslag met de kop: <em>‘’Max Verstappen derde in Austin na bloedstollend gevecht met bestrafte Lando Norris.’’</em> De Nederlandse krant stelt dat Verstappen het op zondag een stuk lastiger had dan de rest van het weekend en dat er voor <a href=\"https://www.gpblog.com/nl/f1-teams/red-bull-racing\">Red Bull Racing</a> dus nog voldoende werk is te verzetten. Ondertussen liet Verstappen zich van zijn beste kant zien in het duel met Norris.</p><p><em>‘’Verstappen kent het klappen van de zweep als het gaat om het rijden voor een wereldkampioenschap en besefte op voorhand al dat hij direct na de start wellicht een slag kon slaan. De vanaf pole position gestarte Norris haalde hij met een gewaagde actie aan de binnenkant in, waarvan beide Ferrari-coureurs ook profiteerden. Van zijn (Norris’) geklaag over de manoeuvre van Verstappen was de wedstrijdleiding niet onder de indruk, want een straf werd er niet uitgedeeld.’’</em></p><h2>Gazzetta dello Sport – Italië</h2><p>In Italië is er weinig aandacht voor Max Verstappen en Lando Norris. Daar gaat vanzelfsprekend de aandacht naar de ‘crazy’ 1-2 van Ferrari, zoals La Gazzetta dello Sport kopt na de race. De roze sportkrant spreekt van een meesterwerk van Charles Leclerc en een goede strategie die <a href=\"https://www.gpblog.com/nl/f1-coureurs/carlos-sainz\">Carlos Sainz</a> aan de tweede plek heeft geholpen.</p><p><em>‘’En toen passeerde de Ferrari-prins ze allebei’’,</em> zo valt te lezen in de Gazzetta, verwijzend naar Leclerc die Verstappen en Norris passeerde bij de start. Lando, die van P1 naar P4 ging bij de start van de race, wordt beschreven als naïef in het duel met titelrivaal Verstappen.</p></section></div>","textContent":"Het gesprek na de Grand Prix van de Verenigde Staten kan niet anders dan gaan over het duel tussen Max Verstappen en Lando Norris. De internationale media smulden van het gevecht tussen de twee, waarbij Verstappen opnieuw als de held wordt afgeschilderd, en Norris toch ietwat als de naïeve nummer twee.Daily Mail – EngelandLando Norris ‘blinks again’ op een cruciaal moment in de titelrace, zo kopt het Britse Daily Mail na de Grand Prix in Austin. ‘Wat je niet kan doen is een titelrivaal zoals Max Verstappen de ruimte zo groot als Texas geven en verwachten dat je hem kan verslaan in het meest zwaarbevochten kampioenschap in de motorsport. Dat is wat Lando Norris deed’, zo is de krant kritisch voor de nummer één van McLaren.''Verstappen heeft geen tweede uitnodiging nodig. Hij is getraind om zijn Red Bull door elk gat heen te beuken, laat staan een gat dat nooit daar had moeten zijn. Dit zou altijd een belangrijke test worden voor Norris, die hij verpest heeft. Verstappen reed als een god om die derde plek te verdedigen.’’Bild – Duitsland‘Inhaalruzie tussen Verstappen en Norris’ kopt Bild boven het artikel over de wedstrijd. De Duitse krant spreekt van een drama voor Norris nadat hij zijn derde plek verloor door een penalty, maar ook van een ‘mega showdown’ tussen de twee titelrivalen.In de cijfers voor de coureurs blijkt hoe Bild denkt over het gevecht tussen de rivalen. Verstappen krijgt na Charles Leclerc het hoogste cijfer: ‘’De wereldkampioen probeerde niet eens te winnen. Zijn enige tegenstander was Lando Norris, de 1-2 van Ferrari kon hij makkelijk weggeven. Slim. Toen het echt spannend werd, maakte hij geen fout en liet hij Norris niet passeren.’’Norris krijgt een veel lager cijfer van de redactie: ‘’Van P1 naar P4 na vier bochten is niet goed. Hij werd geklopt door Verstappen bij de start en had de binnenkant meer dicht moeten zetten. Later op verse banden kende hij een goede comeback, maar had direct de plek moeten teruggeven aan Max na zijn opportunistische inhaalactie.’’De Telegraaf – NederlandDe Nederlandse Telegraaf opent het wedstrijdverslag met de kop: ‘’Max Verstappen derde in Austin na bloedstollend gevecht met bestrafte Lando Norris.’’ De Nederlandse krant stelt dat Verstappen het op zondag een stuk lastiger had dan de rest van het weekend en dat er voor Red Bull Racing dus nog voldoende werk is te verzetten. Ondertussen liet Verstappen zich van zijn beste kant zien in het duel met Norris.‘’Verstappen kent het klappen van de zweep als het gaat om het rijden voor een wereldkampioenschap en besefte op voorhand al dat hij direct na de start wellicht een slag kon slaan. De vanaf pole position gestarte Norris haalde hij met een gewaagde actie aan de binnenkant in, waarvan beide Ferrari-coureurs ook profiteerden. Van zijn (Norris’) geklaag over de manoeuvre van Verstappen was de wedstrijdleiding niet onder de indruk, want een straf werd er niet uitgedeeld.’’Gazzetta dello Sport – ItaliëIn Italië is er weinig aandacht voor Max Verstappen en Lando Norris. Daar gaat vanzelfsprekend de aandacht naar de ‘crazy’ 1-2 van Ferrari, zoals La Gazzetta dello Sport kopt na de race. De roze sportkrant spreekt van een meesterwerk van Charles Leclerc en een goede strategie die Carlos Sainz aan de tweede plek heeft geholpen.‘’En toen passeerde de Ferrari-prins ze allebei’’, zo valt te lezen in de Gazzetta, verwijzend naar Leclerc die Verstappen en Norris passeerde bij de start. Lando, die van P1 naar P4 ging bij de start van de race, wordt beschreven als naïef in het duel met titelrivaal Verstappen.","length":3557,"excerpt":"Het gesprek na de Grand Prix van de Verenigde Staten kan niet anders dan gaan over het duel tussen Max Verstappen en Lando Norris. De internationale media smulden van het gevecht tussen de twee, waarbij Verstappen opnieuw als de held wordt afgeschilderd, en Norris toch ietwat als de naïeve nummer twee.","siteName":null}